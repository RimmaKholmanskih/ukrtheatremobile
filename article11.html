<!DOCTYPE html>
<html>
<head>
	<title>theatre</title>
	<link rel="stylesheet" type="text/css" href="style5.css">
    <link href="https://fonts.googleapis.com/css?family=Roboto" rel="stylesheet">
	<script  src="index.js"></script>
</head>
<body>

  <div class="cancel"><a href="news.html"><img src="cancelblue.png"></a></div>

  <div class="red-box"><h1>Український театр в Одесі:
віра і майна
</h1></div>
    <div class="text">Здаля будівля знаменитого українського театру на вулиці Пастера,15 скидається на корабель-привид з американських фільмів жахів. Старовинний будинок, щільно огорнутий будівельною сіткою, наче повільно розповзається по швах. І крикливі афіші залітних антреприз на цій сітці (на фасаді) — як знак іншого, безтурботного й веселого життя.<br><br>

Будинок театру одесити інколи називають "театром Сибірякова": це пам'ятка культурного життя міста. Ще у 1903-му цей храм був споруджений на кошти антрепренера О.Сибірякова: він мріяв створити власний театр для однієї з драматичних труп.<br><br>

Як мовиться, "минули роки", але я не впевнений, що фасад будівлі зазнав серйозної роботи реставраторів. Принаймні останніми роками зовнішній вигляд театру — ганебна сторінка для влади різних мастей: від центральної до місцевої.<br><br>

Декларації про "українізацію" — під будь-які виборчі перегони — завжди готові. Привести до належного вигляду, власне кажучи, один із головних центрів української культури в Одесі — до цього руки не доходять.<br><br>

Тим часом, попри примарну й лячну зовнішню одежинку, театр живе життям цікавим і творчим. В останні десятиліття він славний виставами Дмитра Богомазова, Владислава Троїцького.<br><br>

У цей театр, можна сказати, вклав душу режисер Ігор Равицький, який від нас недавно передчасно пішов. Сьогодні на сцені театру викликають щирий інтерес одеситів і навіть театралів з інших міст оригінальні авторські вистави режисера Івана Уривського (його недавня прем'єра за мотивами гоголівського "Одруження", на мій смак, — одна з яскравих і концептуальних сценічних історій останніх сезонів).<br><br>

Буквально недавно, після всіх конкурсних епопей, посаду директора—художнього керівника в цьому ж театрі обійняла Юлія Пивоварова, молода ефектна жінка, що працювала тут раніше, обстоює і збереження найкращих традицій, і розвиток нових експериментальних напрямів.<br><br>

Але, звісно, перш ніж реалізовувати експериментальні проекти, новому керівникові не менш важливо повернути театрові пристойний зовнішній вигляд. Зустрічають же, так би мовити, по одежинці, а сприймають за художнім рівнем вистави.<br><br>

 — Юліє Анатоліївно, якщо говорити про трагічний стан фасаду, то чи існує бодай віртуальна "цифра бюджету", яка б визначала, скільки потрібно грошей для приведення всього цього нещастя до нормального вигляду?<br><br>

— Мабуть, точної цифри не скаже ніхто. Ще на період<br><br>

2012 року, з відповідним курсом долара, йшлося приблизно про 60 мільйонів гривень. Але це тільки зовнішня частина, фасад. Без урахування начинки театру.<br><br>

Були (і є) компанії, які над цим трудилися, трудяться. Щось робили, чогось не встигли зробити. Гроші або виділялися, або йшли в нікуди.<br><br>

Добре, що цей фасад хоча б "законсервували", не дали остаточно зруйнуватися. Але театр потребує не тільки оновлення фасаду, треба впорядкувати залу для глядачів. Ви ж бачили цю стелю!<br><br>

Те, що наш театр зможе зробити самотужки, він і робитиме: фойє, касову залу.<br><br>

Але, певна річ, на весь колосальний обсяг робіт наших внутрішніх сил не вистачить. Ось, наприклад, у театрі в нас проблема зі звуком. Потрібні колонки, гарнітура. На щастя, вдалося домовитися з однією серйозною компанією, яка колись дуже допомогла в технічному плані Київському театру на Подолі. Тому сподіваюся на продовження співпраці з ними — вже в Одесі.<br><br>

При цьому на сьогодні в українському театрі Одеси технічне забезпечення не найгірше в місті. Гірше, мабуть, лише в Театрі юного глядача.<br><br>

Та оскільки театр — мистецтво сучасне, динамічне, технологічне, то, звісно, багато що треба змінювати й оновлювати.<br><br>

 — Якщо говорити про таке поняття як "політична воля" стосовно вашої (й нашої) театральної ситуації, то що конкретно і хто конкретно мав би вирішити, аби український театр в Одесі, боронь Боже, не розсипався?<br><br>

— Багато що, звісно, залежить від нашого власника — Одеської обласної ради. До нас недавно приїжджала віце-губернатор. І ми докладно говорили на всі ці теми. Сподіваюся, діалог із владою триватиме. Оскільки, тут я з вами цілком згодна, успішний український театр в Одесі — це і художній аспект, і творчий, і соціальний, але це ще й аспект політичний у нашому нинішньому контексті.<br><br>

— Одеса — місто не бідне, як мені здається. Наскільки реально залучити приватний бізнес, меценатів до офіційного статусного спонсорства, до структури на кшталт "наглядової ради"?<br><br>

— Будемо намагатися. Але я чесно скажу: поки що не бачу величезного бажання бізнесу допомагати театру, реанімувати його.
— Будемо намагатися. Але я чесно скажу: поки що не бачу величезного бажання бізнесу допомагати театру, реанімувати його.<br><br>

Звісно, нікого не дивує, що той або інший бізнесмен може просадити в одному з одеських ресторанів тисячу доларів за вечір. Але дуже здивуємося, якщо бізнесмени прийдуть з "тисячами" заради одного театру. Втім, є різні люди. Думаючі, тямущі, які усвідомлюють важливість українського культурного центру, що ним і є наш театр у Південній Пальмірі. Працюємо з народними депутатами. Працюємо з усіма, хто вболіває за театр.<br><br>

— Скільки людей у штаті театру?<br><br>

— 223.<br><br>

— А творчих скільки?<br><br>

— Акторський склад — 56 осіб.<br><br>

— Театр Василька — музично-драматичний, сповідує концепцію музики і драми.<br><br>

— Так, ця традиція є. Плануємо ставити музичні вистави. І потужний оркестр має бути задіяний у ряді постановок.<br><br>

— А ось як українському музично-драматичному змагатися на одній території, обнесеній будівельними сітками, з ордою київських антреприз, які буквально взяли в облогу ваше приміщення?<br><br>

— Мені здається, з ними взагалі не треба змагатися. У них — своє, у нас — своє. Звісно, київські антрепризи можуть дозволити собі досить агресивну рекламу, для цього є бюджети. Репертуарний театр, на жаль, собі такого дозволити не може.<br><br>

З іншого боку, мені здається, що глядач повинен "вестися" не тільки на агресивність реклами, глядач має сам знаходити свій театр, купувати туди квиток, знову й знову повертатися до нас. І важливі не тільки дешеві розпродані квитки, а й дорогі квитки в партері, які затребувані тими ж театралами.<br><br>

— Ви вже запровадили технологію онлайн-продажу квитків?<br><br>

— Недавно. Поки що це працює в нас тільки місяць. Але з досвіду Театру юного глядача можу сказати, що за короткий період динаміка онлайн-продажів зросла на 60 відсотків. Це багато. Думаю, така сама ситуація буде і в нас.<br><br>

І ще я вважаю, що квитки в український театр не треба якось спеціально "здешевлювати". Недавно ми підвищили ціни на квитки. І нічого не сталося, менше купувати не стали.<br><br>

— А які цінові "вилки" були тут до подорожчання?<br><br>

— Верхня шкала — 160 гривень, нижня шкала — 5 гривень.<br><br>

— У Києві таких цін немає. І глядачі злякалися б дешевизни.<br><br>

— Звісно, різкого підвищення цін не буде. Треба все враховувати, треба розуміти платоспроможність глядача. Але й принижувати театр смішними цінами на квитки теж не можна.<br><br>

Ось, наприклад, у нас є успішна вистава, яку граємо у форматі "сцена на сцені", це "Тіні забутих предків" М.Коцюбинського. Колись ціна квитка була 60 гривень. Підвищили до 150. Ситуація не змінилася: вистава як ішла на аншлагах, так і йде.<br><br>

— Від київських театральних снобів інколи чую — мовляв, в Одесі дуже погано ставляться до української мови в театральних постановках. Мовляв, мову не сприймають категорично.<br><br>

— Говорити можуть що-завгодно. Але ж ви бачили зал на прем'єрній виставі "Одруження", — українська мова, українська атмосфера. Колись моя приятелька потрапила в цей театр на виставу Влада Троїцького "Український Декамерон". Вона взагалі не розуміла української мови. Але після вистави дякувала, була щаслива, чудово сприйняла постановку й зрозуміла мову. Ходять же в Одесі в кінотеатри, а всі фільми — українською мовою.<br><br>

Тож я не бачу проблеми. Кому треба прийти, той прийде. І за свого глядача будемо боротися.<br><br>

— А як боротися за глядача, котрий приїжджає в Одесу тільки відпочити, розслабитися? Чи дуже йому потрібні в цей період філософські вистави Богомазова й метафоричні постановки Уривського?<br><br>

— Туристичний бум — літній період. Але я взагалі не бачу проблем у тому, що є вистави "для розваги", а є — для роботи душі та розуму. Бачу проблему в іншому: ось у нас у дворі вже десять років благополучно заморожена система кондиціювання. А влітку в залі духота неймовірна, просто нічим дихати. Тому якщо вдасться запустити систему кондиціювання, то, повірте, у літній відпускний період театр буде переповнений — на різних виставах різних режисерів.<br><br>

— Сьогодні столичні продюсери, кастинг-директори шукають цікавих артистів у малих і великих містах України. Бо деяких київських артистів уже хочеться відправити з телевізора у тривалу й неоплачувану відпустку. З вашої трупи багато акторів намилилися на столицю, в серіали?<br><br>

— Чудово розумію, що артистам треба заробляти, тому й доводиться так вибудовувати репертуар, аби й театрові було зручно, і акторові комфортно. У багатьох кінопроектах задіяний наш провідний актор Яків Кучеревський. У нього чимало зйомок. Але він у цьому плані дивовижна й порядна людина, бо після всіх зйомок на 16.00 він приходить, наприклад, на репетицію вистави "Гамлет", за яку відповідає. Проводить репетицію, а ввечері виходить і блискуче грає Гамлета.<br><br>

Звісно, є різні актори. Є такі, хто тільки чекає нагоди, щоб гайнути в кіно, а театр — явище тимчасове. Але є й такі, як Кучеревський, як інші, для яких театр, без перебільшення, — домівка і сенс життя.<br><br>

— Яка зарплатня в артиста-початківця в одеському театрі?<br><br>

— Зарплата низька. Наприклад, артисти другої категорії, навіть з академічною надбавкою, отримують близько трьох тисяч гривень на руки. Артисти зі званнями — більше.<br><br>

— Як ставитеся до звань? Це потрібно? Чи це треба давно скасувати?<br><br>

— Оскільки актори потребують державного визнання своїх творчих заслуг, то наразі хай це буде так, як є. Виникнуть нові форми заохочення й підтримки — будемо говорити про них.<br><br>

— Ще рік тому активно говорили про реформи в театрі. Зараз якось усе вщухло, усе йде своєю чергою. Ви відчули реальність якихось змін, скажімо, у зв'язку з впровадженням контрактної системи?<br><br>

— На мій погляд, це корисно. Бо дозволяє впорядкувати систему самого театру. Щоб потрібні у творчому процесі люди були в цьому театрі, щоб ніхто не займав їхніх місць, щоб ці ставки не ділили на двох.<br><br>

— А як ставитеся до суміщення вашої теперішньої посади директор—художній керівник?<br><br>

— Зрозуміло, інколи виникає дисонанс, коли треба говорити з режисером про тонкі матерії, а потім вирішувати будівельні або сантехнічні проблеми. У цьому і є роздвоєння, інколи — ненормальна ситуація. У нашому театрі був приклад, коли Ігор Миколайович Равицький і Валентина Михайлівна Прокопенко ефективно працювали, тісно співпрацювали.<br><br>

Але є приклади, коли художній керівник і директор — як кіт із собакою. Таке теж буває.<br><br>

Тому, на мій погляд, ідеальну систему шукати, може й, не треба. А треба підходити до кожного театру з "індивідуальними" мірками. В одному театрі може спрацюватися тандем директор — художній керівник. В іншому — і одна людина може реалізувати як творчу, так і економічну програму. Хоча, звісно, все це досить важко, часу ця робота з'їдає — безмір.<br><br>

— Якщо говорити про перспективи нового сезону, то яким він міг би бути?<br><br>

— Будемо відновлювати старі вистави. У тому числі й прекрасні постановки Дмитра Богомазова. Буде багато нових запусків на великій, на малій сценах. Уже сьогодні почав працювати над цікавим проектом режисер Стас Жирков, один із лідерів молодої української режисури. Сподіваюся, з часом буде в нас і постановка Тамари Трунової, талановитої режисерки, глибокої людини. Є цікаві ідеї в нашого режисера Івана Уривського, які він неодмінно реалізує. Сподіваюся, будуть і гастролі, і фестивалі.<br><br>

— А хто ваш глядач сьогодні — у цьому "світі" і в цьому місті?<br><br>

— Ну, він досить різний, цей глядач. Хтось дуже любить традиційну українську класику в нашому театрі. Хтось "на ура" сприймає сценічні пошуки Уривського. І в середнього покоління, і в молоді є свої уявлення про театр, згідно з їхнім світосприйманням.<br><br>

Тому й театр має пропонувати різні напрями, але при цьому бажано не впадати в крайню стилістичну еклектику.<br><br>

— Наскільки правдиве припущення, що Ігор Миколайович Равицький не витримав свого часу фатальних конкурсних випробувань-змагань, і це згодом негативно позначилося на його здоров'ї, прискорило його кончину… Про це можна говорити?<br><br>

— Мабуть, можна… Ігор Миколайович був абсолютно творчою людиною. І для нього зіткнення зі світом жорсткої, а інколи й безпардонної конкурсної системи було чимось жахливим. Саме це його і вбило. Це стало для нього болісним шоком.<br><br>

Він був прекрасним художнім керівником, він залучив у цей театр багатьох чудових режисерів.<br><br>

— На черговому конкурсному етапі, як я розумію, він просто відмовився від боротьби за керівне місце в театрі, тому що вже не було сил?<br><br>

— Він розумів, що я можу витримати певний етап цієї боротьби і зможу відгородити його від жаху, аби він міг займатися тільки творчістю.<br><br>

І ми з ним планували це зробити.<br><br>

Насправді від того, що його посада набула б нового формулювання — "головний режисер", нічого б не змінилося. І він продовжував би художню лінію театру.<br><br>

Але сталося жахливе… І, на жаль, багато в чому з ним ми так і не встигли договорити.<br><br>

Я завжди захоплювалася ним, його сім'єю, взаємоповагою, що панувала між ним та його дружиною актрисою Ольгою Равицькою.<br><br>

Сьогодні Ольга взяла на себе творчу відповідальність за вистави Ігоря Миколайовича. І я впевнена, що з цими виставами все буде гаразд. Усі до неї ставляться трепетно, з повагою. Вона чудова актриса.<br><br>

— Чого чекати регіональному театру від центральної влади, яка насправді від вас досить далеко й досить рідко приїжджає до вас із Києва?<br><br>

— Чого чекати? Приїдуть — буде добре. Підтримають — буде чудово. Адже в Одесі справді дуже хороший театр. Але й він мусить перестати варитися у власному соку й вийти на якусь нову орбіту в театральному світі України. Ми маємо запрошувати, виїжджати, заявляти про себе. І, крім нас самих, цього ніхто не зробить.<br><br>

Олег Вергеліс.  Редактор відділу культури DT.UA




</p>
  </div>
  <div class="red-box" style="height: 100px; "></div>


    
</body>
</html>